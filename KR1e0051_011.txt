# -*- mode: mandoku-view -*-
#+TITLE: 洪氏春秋說
#+DATE: 2015-09-23 09:39:49
#+PROPERTY: JUAN 11
<pb:KR1e0051_WYG_011-1a>¶
欽定四庫全書¶
　春秋説卷十一　　　　　宋　洪咨夔　撰¶
　　僖公下¶
八年春王正月公㑹王人齊侯宋公衛侯許男曹伯陳¶
世子欵盟于洮鄭伯乞盟¶
　逃者匹夫之行乞者塗丐之節春秋疾鄭之反覆故¶
　其辭皆特筆夫伯業一出於假惟其假也故隨假而¶
　隨歸是㑹假王人以為重逃盟之鄭乞盟不暇茍能¶
<pb:KR1e0051_WYG_011-1b>¶
　躬脩王覲奉王靈以號令列國誰敢不從澗瀍在望¶
　一葦可杭王人能來桓公不能徃其何以固狙詐攜¶
　貳之心哉王人雖微諸侯北面受盟於其下冠履常¶
　分百世不與易也¶
夏狄伐晉¶
　齊人伐戎以來戎寖衰而狄獨强入邢入衛交亂中¶
　國桓公方經營南方之楚未暇及狄隨其病而療之¶
　亦不敢肆惟晉不與諸侯㑹盟狄窺其孤敢為是伐¶
<pb:KR1e0051_WYG_011-2a>¶
　信中國不可無伯也¶
秋七月禘于大廟用致夫人¶
　左氏致哀姜榖梁致成風公羊致聲姜其説雖不同¶
　而哀姜與弑不可祔姑成風妾母不可配夫聲姜不¶
　見納幣逆女之本末皆致所不宜致也王者禘其祖¶
　之所自出魯僣用之已非禮又以致非所宜致之夫¶
　人失禮甚矣前禘以吉行今禘以致用周公其衰一¶
　至於此¶
<pb:KR1e0051_WYG_011-2b>¶
冬十有二月丁未天王崩¶
　自齊之伯天王不見於經者數十年僅以崩書天下¶
　知有伯主不知有王也天下有王而柄下移伯主之¶
　罪也惠王之崩魯不㑹葬天王何耶¶
九年春王正月丁丑宋公御説卒¶
　通䘮之廢乆矣春秋以人子忘三年之愛隨事著貶¶
　衛侯晉卒惠公從齊與魯戰雖書葬不書子宋公御¶
　説卒襄公從齊與宰周公㑹雖書子不書葬夫有疆¶
<pb:KR1e0051_WYG_011-3a>¶
　場之事腰絰衽革猶可自諉從人㑹伐初非有甚不¶
　得巳者而父死不葬假變禮以便其私三綱淪矣襄¶
　公葬其夫人醯醢百甕明器而實之何厚於伉儷而¶
　薄於親也¶
夏公㑹宰周公齊侯宋子衛侯鄭伯許男曹伯于葵丘¶
　周公以三公為冢宰相成王宰周公其職也坐而論¶
　道謂之三公作而行之謂之士大夫面槐之位豈以¶
　供行李之役哉前是咺糾失冢宰之尊親行人之事¶
<pb:KR1e0051_WYG_011-3b>¶
　猶未兼公也今兼乎公矣論道經邦師保左右自足¶
　以尊天子而懷諸侯開明堂而覲萬國顧僕僕焉趨¶
　伯主之㑹與王人微者相後先已則屈矣如王朝之¶
　體何是時惠王崩襄王立而有太叔帶之難桓公誠¶
　有志於定王室率六國執壤奠以修康王尸位之禮¶
　宰周公帥諸侯入應門如太保畢公故事子帶將震¶
　栗退聽之不暇而伯主養尊不朝公宰降尊下㑹奸¶
　宄有所窺而動何以戢戎心而遏亂萌且王使宰孔¶
<pb:KR1e0051_WYG_011-4a>¶
　賜齊侯胙既知威顔咫尺獨不能一近穆穆之光乎¶
　伯業莫盛於葵丘之㑹而東畧西否已不逃於逆料¶
　君子是以為桓公惜¶
秋七月乙酉伯姬卒¶
九月戊辰諸侯盟于葵丘¶
　諸侯不序即㑹葵丘之諸侯也諸侯自盟宰周公先¶
　歸不與也洮盟王人而首止不敢盟世子葵丘不敢¶
　盟宰周公知所尊矣㑹以夏盟以秋易時之乆人無¶
<pb:KR1e0051_WYG_011-4b>¶
　怠心信伯業之隆也然始焉不歃而五禁明終焉震¶
　矜而九國叛伯業自此畫矣夫惟王道而後體天行¶
　健自强而不息¶
甲子晉侯詭諸卒冬晉里克殺其君之子奚齊¶
　君有不仁臣不可以讎其君父有不慈子不可以讎¶
　其父驪姬嬖欲立其子而譖殺太子申生獻公誠失¶
　君父之道矣臣子不得而讎也里克為申生傅既不¶
　能䕶存之有去而已又不能去乃於䘮次殺受命繼¶
<pb:KR1e0051_WYG_011-5a>¶
　位之奚齊是讎其君也申生垂死猶以君老子少為¶
　身後憂而克殺之豈不重申生之憂哉書殺其君之¶
　子克讎君之心著矣¶
十年春王正月公如齊¶
　公以齊得立十年始朝齊桓公之待列國簡節疎目¶
　如此宜其為五伯之盛也¶
狄滅溫溫子奔衛¶
　桓王與鄭人蘇忿生之田溫其一也蘇子國溫近在¶
<pb:KR1e0051_WYG_011-5b>¶
　畿内狄為無道而滅之中國其無人乎狄入邢衛齊¶
　伯業方張能救而城之大義所激狄為之退聽者七¶
　八年至於盟甯母以招携狄遂伐晉㑹葵丘而起叛¶
　狄又滅溫以中國盛衰為外冦叛服之候自古然也¶
晉里克弑其君卓及其大夫荀息¶
　忿心如山莫遏其髙怨心如河莫測其深里克一萌¶
　讎君之心剚刃驪姬之二子若刈草菅然何其惨也¶
　奚齊以未葬稱子卓以逾年稱君前殺後弑覆出為¶
<pb:KR1e0051_WYG_011-6a>¶
　惡而惡愈甚與慶父再弑子般閔公同而及其大夫¶
　荀息息許竭股肱之力繼之以死疑若白圭之玷矣¶
　然申生既沒夷吾重耳與奚齊卓皆戎出長少不齊¶
　其為庶等奚齊則命嗣卓其母弟嬖庶奪嫡咎在獻¶
　公不在息息之始傅奚齊終輔卓顧託之命有所承¶
　矣故以死狥君而不失職¶
夏齊侯許男伐北戎¶
晉殺其大夫里克¶
<pb:KR1e0051_WYG_011-6b>¶
　天下無中立之事國語紀驪姬隂託里克之妻克守¶
　不定遂有中立之説克傅太子所難者克克若不變¶
　太子可安既不能存於義當去又不能去而連弑二¶
　君原其患得患失之心欲以中立求生免禍而禍卒¶
　不能免荀彧之流也稱國以殺殺當其罪其稱大夫¶
　蓋殺於惠公又將圖我之疑而不正其弑君之戮¶
秋七月¶
冬大雨雪¶
<pb:KR1e0051_WYG_011-7a>¶
　冬而雪冝也以大故書¶
十有一年春晉殺其大夫㔻鄭父¶
　㔻鄭里克黨也克見殺㔻鄭在秦謀出晉君以濟私¶
　怨罪冝討矣然夷吾之立民不見德前日專殺一大¶
　夫今日專殺一大夫而祁舉七輿大夫皆不免刑何¶
　濫乎君之視臣如草芥何以能國¶
夏公及夫人姜氏㑹齊侯于陽榖¶
　赫赫姜嫄其德不囬聲姜之德囬矣婦人送迎不踰¶
<pb:KR1e0051_WYG_011-7b>¶
　閾陽榖之㑹夫婦偕焉桓公㑹齊侯於濼與夫人遂¶
　如齊拉脅之禍覆轍不逺公豈甘心蹈之哉溺其所¶
　甚愛忌其所可戒也况疇昔㑹陽榖齊侯委端朝諸¶
　侯今幾何時乃與魯夫人參㑹於此伯德其日衰乎¶
秋八月大雩¶
冬楚人伐黄¶
十有二年春王三月庚午日有食之¶
　日食於朔則書朔庚午晦也十年之間食者三先是¶
<pb:KR1e0051_WYG_011-8a>¶
　食於楚人滅弦之歲後是食於楚人伐徐之歲今兹¶
　食於楚人滅黄之歲天王無剛明之徳以照臨四海¶
　而伯擅其權伯主無純一之志以力奬王室而□夏¶
　寖有離心陽失其道隂得以干之狄滅溫而莫救戎¶
　伐京師而莫討其為中國患非一楚也故讁見於天¶
　若是其數¶
夏楚人滅黄¶
　江黄道栢方睦於齊弦子恃之而不事楚楚滅之弦¶
<pb:KR1e0051_WYG_011-8b>¶
　之滅黄之憂也黄恃諸侯之睦於齊不共楚職楚又¶
　滅之非楚能滅之齊滅之也貫之盟陽榖之㑹江黄¶
　慕齊舍楚而來與侈然一時之盛楚人之力非不能¶
　即討其叛乃遲之十餘年而後發盻盻然竊窺伯徳¶
　之勤怠以為進退未嘗一日忘也初滅弦以嘗齊齊¶
　不救知其怠矣未幾狄滅溫亦不救知其荒矣於是¶
　遂啓伐黄之謀自冬而夏黄人效死以守國者非不¶
　力忍死以待齊者非不切而逺不能救卒如管仲之¶
<pb:KR1e0051_WYG_011-9a>¶
　料齊誤黄黄誤弦也書滅弦滅黄皆罪伯¶
秋七月¶
冬十有二月丁丑陳侯杵臼卒¶
十有三年春狄侵衛¶
　政刑明則敵國不敢侮忠信孝悌修則可撻堅甲利¶
　兵内治誠張外難不足弭也文公乗衛為狄滅之後¶
　靡廢不舉冝若可以禦外難矣而狄之䖍劉曽不為¶
　之少殺蓋雖能存其亡未能彊其弱也而狄不忌伯¶
<pb:KR1e0051_WYG_011-9b>¶
　亦無所懲艾焉爾伯主以攘夷尊夏為業伐戎伐楚¶
　尚禦其侮狄伐邢入衛伐晉滅溫獨未嘗一辭問其¶
　罪彼固傲岸軒張謂莫已若故復有是舉齊果何所¶
　怯於狄不一懲之也是時楚人滅黄淮夷病把狄侵¶
　衛侵鄭諸戎伐京師入王城外侮交侵肆無忌憚伯¶
　業之衰一至於此吁誠者物之終始始之攘夷尊夏¶
　不出於誠終將若之何哉¶
夏四月葬陳宣公¶
<pb:KR1e0051_WYG_011-10a>¶
公㑹齊侯宋公陳侯衛侯鄭伯許男曹伯于鹹¶
　好大之心騁則逐逺而遺近徇義之志移則舎重而¶
　趨輕隨之係小子失丈夫累於私也宰孔謂東畧之¶
　不知西則否矣蓋京師在齊之西其經營西事畫於¶
　葵丘之㑹而以區區驕盈之心夸示四方將畧於東¶
　矣是㑹為淮夷病把故東畧以為㑹淮之張本非急於¶
　謀王室也時子帶作難諸戎輔之秦晉伐戎以救周¶
　而齊不救方且遣管仲平戎仲孫湫致諸侯以戍周¶
<pb:KR1e0051_WYG_011-10b>¶
　夫不能戢戎而平戎不能靖周而戍周誠於為王室¶
　謀者果如是乎故春秋於此數事皆不書¶
秋九月大雩¶
冬公子友如齊¶
十有四年春諸侯城緣陵¶
　舉事以氣為主志氣之氣愈乆而不折血氣之氣雖¶
　强而易衰淮夷病把㑹八國於鹹以謀之公子友如¶
　齊春諸侯城緣陵以如齊觀之則齊侯先返其國鋭¶
<pb:KR1e0051_WYG_011-11a>¶
　者憊矣齊侯先返其國諸侯自為把城身處其逸人¶
　供其勞授役庀工莫相統一無怪乎器用不具城池¶
　未固而去為惠不終也城邢城楚丘城緣陵皆有救¶
　災䘏難存亡繼絶之義而緣陵之城總舉諸侯譏桓¶
　為可知¶
夏六月季姬及鄫子遇于防使鄫子來朝¶
　鄭忽配而後廟季姬先與鄫子遇而後歸女德微矣¶
　昏禮廢矣世謂公愛姬使自擇耦而為是遇未面遽¶
<pb:KR1e0051_WYG_011-11b>¶
　親誠有不近人情者蓋姬許嫁已乆公怒鄫子之不¶
　朝而未歸故遇於防使朝而請其歸耳入春秋以來¶
　鄫未嘗通於魯乃為姬所使而來朝易曰夫子制義¶
　從婦凶也鄫子從婦若此冝其有用社之凶¶
秋八月辛卯沙鹿崩(按自此至僖公三十三年永/樂大典並闕今祇錄經文)¶
狄侵鄭¶
冬蔡侯肸卒¶
十有五年春王正月公如齊¶
<pb:KR1e0051_WYG_011-12a>¶
楚人伐徐三月公㑹齊侯宋公陳侯衛侯鄭伯許男曹¶
伯&KR0576;于牡丘遂次于匡公孫敖帥師及諸侯之大夫救¶
徐¶
夏五月日有食之¶
秋七月齊師曹師伐厲¶
八月螽¶
九月公至自㑹¶
季姬歸于鄫¶
<pb:KR1e0051_WYG_011-12b>¶
己卯晦震夷伯之廟¶
冬宋人伐曹¶
楚人敗徐于婁林¶
十有一月壬戌晉侯及秦伯戰于韓獲晉侯¶
十有六年春王正月戊申朔隕石于宋五是月六鷁退¶
飛過宋都¶
三月壬申公子季友卒¶
夏四月丙申鄫季姬卒¶
<pb:KR1e0051_WYG_011-13a>¶
秋七月甲子公孫玆卒¶
冬十有二月公㑹齊侯宋公陳侯衛侯鄭伯許男邢侯¶
曹伯于淮¶
十有七年春齊人徐人伐英氏¶
夏滅項¶
秋夫人姜氏㑹齊侯于卞¶
九月公至自㑹¶
冬十有二月乙亥齊侯小白卒¶
<pb:KR1e0051_WYG_011-13b>¶
十有八年春王正月宋公曹伯衛人邾人伐齊夏師救¶
齊五月戊寅宋師及齊師戰于甗齊師敗績狄救齊¶
秋八月丁亥葬齊桓公¶
冬邢人狄人伐衛¶
十有九年春王三月宋人執滕子嬰齊夏六月宋公曹¶
人邾人盟于曹南鄫子㑹盟于邾己酉邾人執鄫子用¶
之秋宋人圍曹¶
衛人伐邢¶
<pb:KR1e0051_WYG_011-14a>¶
冬㑹陳人蔡人楚人鄭人盟于齊¶
梁亡¶
二十年春新作南門¶
夏郜子來朝¶
五月乙巳西宫災¶
鄭人入滑¶
秋齊人狄人&KR0576;于邢¶
冬楚人伐隨¶
<pb:KR1e0051_WYG_011-14b>¶
二十有一年春狄侵衛¶
宋人齊人楚人盟于鹿上¶
夏大旱¶
秋宋公楚子陳侯蔡侯鄭伯許男曹伯㑹于盂執宋公¶
以伐宋¶
冬公伐邾¶
楚人使宜申來獻捷¶
十有二月癸丑公㑹諸侯盟于薄釋宋公¶
<pb:KR1e0051_WYG_011-15a>¶
二十有二年春公伐邾取須句¶
夏宋公衛侯許男滕子伐鄭¶
秋八月丁未及邾人戰于升陘¶
冬十有一月己巳朔宋公及楚人戰于泓宋師敗績¶
二十有三年春齊侯伐宋圍緡¶
夏五月庚寅宋公玆父卒¶
秋楚人伐陳¶
冬十有一月把子卒¶
<pb:KR1e0051_WYG_011-15b>¶
二十有四年春王正月¶
夏狄伐鄭¶
秋七月¶
冬天王出居于鄭¶
晉侯夷吾卒¶
二十有五年春王正月丙午衛侯燬滅邢¶
夏四月癸酉衛侯燬卒¶
宋蕩伯姬來逆婦¶
<pb:KR1e0051_WYG_011-16a>¶
宋殺其大夫¶
秋楚人圍陳納頓子于頓¶
葬衛文公¶
冬十有二月癸亥公㑹衛子莒慶盟于洮¶
二十有六年春王正月己未公㑹莒子衛甯速盟于向¶
齊人侵我西鄙公追齊師至酅弗及夏齊人伐我北鄙¶
衛人伐齊¶
公子遂如楚乞師¶
<pb:KR1e0051_WYG_011-16b>¶
秋楚人滅夔以夔子歸¶
冬楚人伐宋圍緡¶
公以楚師伐齊取榖公至自伐齊¶
二十有七年春把子來朝¶
夏六月庚寅齊侯昭卒秋八月乙未葬齊孝公¶
乙巳公子遂帥師入把¶
冬楚人陳侯蔡侯鄭伯許男圍宋十有二月甲戌公㑹¶
諸侯盟于宋¶
<pb:KR1e0051_WYG_011-17a>¶
二十有八年春晉侯侵曹晉侯伐衛¶
公子買戍衛不卒戍刺之¶
楚人救衛¶
三月丙午晉侯入曹執曹伯畀宋人¶
夏四月己巳晉侯齊師宋師秦師及楚人戰于城濮楚¶
師敗績楚殺其大夫得臣¶
衛侯出奔楚¶
五月癸丑公㑹晉侯齊侯宋公蔡侯鄭伯衛子莒子盟于¶
<pb:KR1e0051_WYG_011-17b>¶
踐土陳侯如㑹公朝于王所¶
六月衛侯鄭自楚復歸于衛衛元咺出奔晉¶
陳侯欵卒¶
秋把伯姬來¶
公子遂如齊¶
冬公㑹晉侯齊侯宋公蔡侯鄭伯陳子莒子邾子秦人¶
于溫天王狩于河陽壬申公朝于王所¶
晉人執衛侯歸之于京師衛元咺自晉復歸于衛¶
<pb:KR1e0051_WYG_011-18a>¶
諸侯遂圍許曹伯襄復歸于曹遂㑹諸侯圍許¶
二十有九年春介葛盧來¶
公至自圍許¶
夏六月㑹王人晉人宋人齊人陳人蔡人秦人盟于翟¶
泉¶
秋大雨雹¶
冬介葛盧來¶
三十年春王正月¶
<pb:KR1e0051_WYG_011-18b>¶
夏狄侵齊¶
秋衛殺其大夫元咺及公子瑕衛侯鄭歸于衛¶
晉人秦人圍鄭¶
介人侵蕭¶
冬天王使宰周公來聘公子遂如京師遂如晉¶
三十有一年春取濟西田¶
公子遂如晉¶
夏四月四卜郊不從乃免牲猶三望¶
<pb:KR1e0051_WYG_011-19a>¶
秋七月¶
冬把伯姬來求婦¶
狄圍衛十有二月衛遷于帝丘¶
三十有二年春王正月¶
夏四月己丑鄭伯捷卒¶
衛人侵狄秋衛人及狄盟¶
冬十有二月己卯晉侯重耳卒¶
三十有三年春王二月秦人入滑¶
<pb:KR1e0051_WYG_011-19b>¶
齊侯使國歸父來聘¶
夏四月辛巳晉人及姜戎敗秦師于殽¶
癸巳葬晉文公¶
狄侵齊¶
公伐邾取訾婁秋公子遂帥師伐邾¶
晉人敗狄于箕¶
冬十月公如齊十有二月公至自齊¶
乙巳公薨于小寢¶
<pb:KR1e0051_WYG_011-20a>¶
隕霜不殺草李梅實¶
晉人陳人鄭人伐許¶

