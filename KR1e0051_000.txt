# -*- mode: mandoku-view; -*-
#+TITLE: 洪氏春秋說
#+DATE: 2015-08-24 22:14:30.383572
#+PROPERTY: ID KR1e0051
#+PROPERTY: BASEEDITION WYG    
#+PROPERTY: JUAN 御製書洪咨夔春秋說論隱公作偽事
<pb:KR1e0051_WYG_000-1a>¶
御製書洪咨䕫春秋說論隠公作偽事¶
春秋以三𫝊為近古後世注疏家愈逺愈竒而愈不得¶
其正即如不書隠公即位左氏謂攝盖引而不發似矣¶
公羊以為桓貴則已失之惟榖梁一則謂成公志再則謂¶
成人美終則謂輕千乗之國蹈道則未持論平正而不¶
苛然三𫝊即能得聖人筆削之精義耶吾不敢信而後¶
世操同室之戈炫獨出之見求勝人而反昧已比比是¶
也如洪咨䕫春秋說之論隠公直以為作偽日拙吹求¶
<pb:KR1e0051_WYG_000-1b>¶
實已甚焉其言盖出於盧仝春秋摘微之緒論(盧仝摘/微曰隠)¶
(越次而立乆不歸位外示攝而中實奪之故不書即位/明春秋之所由作也是書乆佚惟宋杜諤春秋㑹義採)¶
(其説今於永樂大典/散篇内裒輯得之)夫仝去三𫝊㡬千百年而咨䕫又¶
去仝㡬四百餘年拾人唾餘而以為自出已見此何能¶
欺千載之公論乎謂之為責賢者備猶屬左袒耳¶
#+PROPERTY: JUAN 提要
<pb:KR1e0051_WYG_000-2a>¶
欽定四庫全書　　　　經部五¶
　洪氏春秋説　　　　　春秋類¶
　　提要¶
　　　　(臣/)等謹按洪氏春秋説三十卷宋洪咨䕫撰咨䕫¶
　　　　字舜俞於潛人厯官端明殿學士事迹具宋史本傳¶
　　　　是書咨夔自序稱自考功罷歸杜門深省作春秋¶
　　　　説按本傳稱理宗初咨䕫為考功員外郎以¶
　　　　忤史彌逺又言李全必為國患為李知孝梁¶
<pb:KR1e0051_WYG_000-2b>¶
　　　　成大所劾鐫秩家居者七年是書葢是時所¶
　　　　作也又本傳第稱咨夔所著有兩漢詔令擥¶
　　　　抄春秋說諸書而皆不載其卷數朱彛尊經¶
　　　　義考引吳任臣之言云止三卷而永樂大典¶
　　　　吳潛所作咨䕫行状則謂春秋說實三十卷¶
　　　　今考是書篇帙繁重斷非三卷所能盡潜與¶
　　　　咨䕫同官相契當親見其手定之本任臣所¶
　　　　言葢後來傳聞之説耳其書明鬯而考據事¶
<pb:KR1e0051_WYG_000-3a>¶
　　　　勢推勘情偽議論尤多前人所未𤼵如以書¶
　　　　公子友如陳為著季氏専魯之始以晉侯執¶
　　　　曹伯負芻而不為曹立君正為異日歸之之¶
　　　　地以書大蒐昌間為季氏示威于衆以脅國¶
　　　　人皆得筆削微意惟謂慶父出奔為季友故¶
　　　　縱謂劉子單子以王猛入王城為不知有君¶
　　　　頗有紕繆然棄短取長其卓然可傳者不能¶
　　　　沒也今兩漢詔令等書久已散佚此書亦無¶
<pb:KR1e0051_WYG_000-3b>¶
　　　　傳本惟永樂大典尚多載其文謹裒輯編次¶
　　　　釐正訛舛仍分為三十卷以還舊觀至春秋¶
　　　　經文三傳各有異同今咨䕫原本經文已不¶
　　　　可見就其所説推之知其大槩多從左氏而¶
　　　　間亦參取于公榖今並加案語附識其下又¶
　　　　自僖公十四年秋至三十三年襄公十六年¶
　　　　夏至三十一年永樂大典原本已佚而他家¶
　　　　經解又絶無徴引無從輯補今亦姑闕之焉¶
<pb:KR1e0051_WYG_000-4a>¶
　　　　乾隆四十六年九月恭校上¶
　　　　　　　　總纂官(臣/)紀昀(臣/)陸錫熊(臣/)孫士毅¶
　　　　　　　　　　　總　校　官(臣/)陸　費　墀¶
#+PROPERTY: JUAN 自序
<pb:KR1e0051_WYG_000-5a>¶
自序¶
帝王誥命訖于平王國風變于黍離聖人傷王者之不¶
作因魯史修春秋以奉天命而立人極夫天命流行于¶
人極之中無一息間斷人惟不知吾心有天而外求天¶
謂吉凶禍福天未嘗定徃徃無天而動于惡然天雖有¶
時而未定終必有時而定天者定則人者屈此人極之¶
所由立也此春秋成亂臣賊子所以懼也彼亂臣賊子¶
惟利是計豈懼夫空言之貶身後之辱哉懼夫天者定¶
<pb:KR1e0051_WYG_000-5b>¶
而人者屈失其所以為利也故凡犯天下之清議冒天¶
下之大罪能逭諸一時不能逭諸異日能逭諸其身不¶
能逭諸其子若孫人誰無愛身愛子孫之念知天命有¶
不可逭則欲動于惡將有所懼而戢此撥亂反正之筆¶
所以有功于人極也且易春秋在魯皆所以司天人之¶
契人欲窮而天理滅其卦為剥春秋二百四十二年純¶
乎剥者也以齊桓覇天下始末求之每四十年當一爻¶
隂愈進則亂愈甚盟宋之後晉以天下之權授之楚而¶
<pb:KR1e0051_WYG_000-6a>¶
大夫専盟諸侯皆廪廪乎贅斿之危五陰之剥成矣其¶
末又以天下之權授之吳吳楚與越參立而交横大夫¶
各朶頥其國禍亂極矣而獲麟于西狩亂極必治安知¶
無王者作此碩果不食剥所以不終于剥也春秋以傷¶
王者不作而始以幸王者復作而終以魯聖賢之澤未¶
泯一變可至道而託之以詔萬世天道至教聖人至徳¶
備見于行事斷斷乎循之則治違之則亂得之則生失¶
之則死信人極非春秋不立也余自考功罷歸杜門深¶
<pb:KR1e0051_WYG_000-6b>¶
省有感于聖人以天治人之意作春秋說天目洪咨䕫¶
舜俞序¶
#+PROPERTY: JUAN 自序考證
<pb:KR1e0051_WYG_000-7a>¶
春秋説自序考證¶
第一頁後三行　不能逭諸其子若孫句考平齋集本¶
　無若字今從永樂大典原文¶
第一頁後三行　知天命不可逭句平齋集天命作天¶
　定今從原文¶
第一頁後七行　以齊桓霸天下始末求之句平齋集¶
　避宋欽宗諱以齊桓作齊威今從永樂大典改正後¶
　倣此¶
<pb:KR1e0051_WYG_000-7b>¶
第二頁前七行　違之則亂三句平齋集違字作失字¶
　又無得之則生二句今從永樂大典原文増改¶
